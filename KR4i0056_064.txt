# -*- mode: mandoku-view; -*-
#+TITLE: 歷代詩話
#+DATE: 2015-08-25 00:46:21.078545
#+PROPERTY: ID KR4i0056
#+PROPERTY: BASEEDITION WYG    
#+PROPERTY: JUAN 卷六十四
<pb:KR4i0056_WYG_064-1a>¶
欽定四庫全書¶
　歴代詩話巻六十四¶
　　　　　　　　　　　　　歸安吳景旭撰¶
　壬前集下¶
　　金詩¶
　　　桃源¶
元德明(遺山/之父)桃源行云憶昔携家竄岩谷秦人半向長¶
城哭回頭塵土失咸陽繒弋徒勞羡鴻鵠¶
<pb:KR4i0056_WYG_064-1b>¶
　吳旦生曰秦人半向長城哭下得渾然王荆公桃源¶
　行云望夷宫中鹿為馬秦人半死長城下髙齋詩話¶
　以指鹿乃二世事而長城之役乃始皇也又指鹿不¶
　在望夷宫中荆公用事失照管耳徳明似本荆公句¶
　東坡謂世傳桃源事多過其實考淵明所記止言先¶
　世避秦亂來此則漁人所見似是其子孫非秦人不¶
　死者也漁隠樷話云東坡此論盖辨證唐人以桃源¶
　為神仙如王摩詰劉禹錫韓退之作桃源行是也惟¶
<pb:KR4i0056_WYG_064-2a>¶
　荆公作桃源行與東坡之論脗合林下偶談云淵明¶
　桃花源記初無仙語盖縁詩中有竒蹤隠五百一朝¶
　敞神界之句後人不審遂以為仙如韓退之詩神仙¶
　有無何渺茫桃源之説尤荒唐劉禹錫詩仙家一出¶
　尋無踪至今流水山重重王摩詰詩初因避地去人¶
　間及至成仙遂不還王逢原詩云惟天地之茫茫兮¶
　故神仙之或容惟昔王之制治兮惡魅魑之人逢逮¶
　後世之陵夷兮固神鬼之争雄此皆求之過也惟荆¶
<pb:KR4i0056_WYG_064-2b>¶
　公與東坡和桃源詩所言最為得實可破千載之惑¶
　　　中州集¶
藝苑巵言曰元遺山有中州集皆金人詩也金人如宇¶
文虚中蔡松年蔡珪党懐英周昻趙秉文王庭筠其大¶
㫖不外蘇黄要之直於宋而傷淺質於元而少情¶
　吳旦生曰金自北渡後詩教乃行遺山記録見聞歴¶
　二十寒暑載為野史而中州集其一也意故不止於¶
　詩而一經其手上下百餘年間金源氏之風烺烺可¶
<pb:KR4i0056_WYG_064-3a>¶
　誦爾遺山自題中州集後云鄴下曹劉氣儘豪江東¶
　諸謝韻尤髙若從華實評詩品未便吳儂得錦袍陶¶
　謝風流到百家半山老眼淨無花北人不拾江西唾¶
　未要曽郎借齒牙萬古騷人嘔肺肝乾坤清氣得來¶
　難詩家亦有長沙帖莫作宣和閣本看文章得失寸¶
　心知千古朱絃属子期愛殺溪南辛老子相從何止¶
　十年遲平世何曾有稗官亂來史筆亦摧殘百年遺¶
　稿天留在抱向空山掩淚看盖遺山當哀宗之季及¶
<pb:KR4i0056_WYG_064-3b>¶
　其亡也築亭於家不復出讀五詩者可以見其梗概¶
　矣¶
　　　金行¶
元遺山咏菊詩黄素金行正芳甘藥品竒¶
　吳旦生曰范石湖菊譜黄者中之色土王季月而菊¶
　以九月花金土之應相生而相得者也其次白色西¶
　方金氣之應此遺山所謂黄素金行正也又月令注¶
　菊色言黄者秋令在金金有五色而黄為貴故菊色¶
<pb:KR4i0056_WYG_064-4a>¶
　以黄為正¶
　埤雅云月令季秋菊有黄華曰有者非其有之時也¶
　春秋傳曰有者不宜有也余以此語非是按懸笥瑣¶
　探云石湖作菊譜言月令以動植志氣候如桃桐輩¶
　直云始華而菊獨云菊有黄華豈以其正色獨立不¶
　伍衆草變詞而言之與予來河南行熊耳諸山時正¶
　秋黄菊藂生乃悟中州得風氣之正黄為正色而秋¶
　時著花此月令紀候所以獨言之也(楊升菴云蝴蝶/或白或黒或五)¶
<pb:KR4i0056_WYG_064-4b>¶
　(采皆具惟黄色一種至秋乃多盖感金氣也李白/詩八月蝴蝶黄深中物理今改黄為來何其淺也)¶
　　　烏白頭¶
元遺山詩行役魚赬尾歸期烏白頭¶
　吳旦生曰史記但言天雨粟馬生角博物志云¶
　燕太子丹質秦欲歸秦王謬言曰烏頭白馬生¶
　角乃可丹仰而嘆烏即頭白俯而嗟馬生角秦¶
　王不得已而遣之曹子建詩子丹西質秦烏白¶
　馬角生鮑明逺詩潔誠洗志朝暮年烏白馬角¶
<pb:KR4i0056_WYG_064-5a>¶
　寧足言白樂天詩我歸應待烏頭白髙季廸詩¶
　妾今能使烏頭白¶
　通俗文云白頭烏謂之鶷&KR1534;(&KR1534;治/八反)¶
　　　雯華¶
元遺山詩剥裂雯華漬月秋¶
　吳旦生曰雯文也雯成文章也又石文似雲亦曰雯¶
　華古三墳書日雲赤曇月雲素雯劉因登寺閣詩雯¶
　華寳樹忽當眼又遺山寳宫寺詩七重寳樹圍金界¶
<pb:KR4i0056_WYG_064-5b>¶
　十色雯華擁畫梁¶
　　　妒女¶
元遺山詩風雨不憂驚妒女¶
　吳旦生曰焚骸禁火之説余於庚集韓詩詳辨之今¶
　觀此詩序言俗傳介子推被焚其妹介山氏耻兄要¶
　君積薪自焚號曰妒女鄉社至今以百五日積薪而¶
　焚之謂之祭妒女唐大厯中制官李諲為撰祠碑有¶
　百日積薪一日燒之之語故遺山詩中有云稗官小¶
<pb:KR4i0056_WYG_064-6a>¶
　説出閭巷社皷村簫走翁媪當時大厯十才子爭遣¶
　李諲鑱陋語盖亦譏其誣而詩人不深考為之撰辭¶
　爾然觀太平廣記云妒女者子推妺與兄兢去泉百¶
　里寒食不許㫁火至今尚然則與百五日積薪而焚¶
　之語又何殊耶¶
　述異記云妒女泉在并州婦女不得靚籹彩服至其¶
　地必興雲雨一名介推妹楊升菴云廟在并州壽陽¶
　縣¶
<pb:KR4i0056_WYG_064-6b>¶
　　　典刑¶
元遺山贈劉仲脩詩共知祭酒傳家學獨愛中郎餘典¶
刑¶
　吳旦生曰遺山自序云仲脩詩律深宻得於尊公鳯¶
　山老人過庭之訓且其顔狀絶類吾友李從事長源¶
　故篇中有及¶
　按劉向為劉氏祭酒釋名云凡㑹同饗讌必尊長先¶
　用酒以祭先故曰祭酒漢時吳王年長以為劉氏祭¶
<pb:KR4i0056_WYG_064-7a>¶
　酒是也¶
　　　女郎詩¶
歸田詩話曰元遺山論詩三十首内一首云有情芍藥¶
含春淚無力薔薇卧晚枝拈出退之山石句始知渠是¶
女郎詩初不曉所謂後見詩文自警一編亦遺山所著¶
謂有情芍藥含春淚無力薔薇卧晚枝此秦少㳺春雨¶
詩也非不工巧然以退之山石句觀之渠乃女郎詩也¶
破却工夫何至作女郎詩按昌黎詩云山石斚确行徑¶
<pb:KR4i0056_WYG_064-7b>¶
㣲黄昬到寺蝙蝠飛升堂坐堦新雨足芭蕉葉大梔子¶
肥遺山固為此論然詩亦相題而作又不可拘以一律¶
如老杜詩香霧雲鬟濕清輝玉臂寒俱飛蛺蝶元相逐¶
並蔕芙蓉本自雙亦可謂女郎詩耶¶
　吳旦生曰遺山論詩直以詩作論也抑揚諷嘆往往¶
　破的少游乃填詞當家其於詩場未免踏入軟紅塵¶
　去故遺山所咏切中其病如鍾嶸評張華詩恨其兒¶
　女情多風雲氣少而遺山乃云風雲若恨張華少温¶
<pb:KR4i0056_WYG_064-8a>¶
　李新聲奈爾何則知遺山自出真裁非一切以女郎¶
　抹人也東野窮愁死不休髙天厚地一詩囚謂其出¶
　門有礙脱口便嗟也蘇門果有忠臣在肯放坡詩百¶
　態新惜其肆筆成章不受爐冶也萬古文章有坦途¶
　縱横誰似玉川盧真書不入今人眼兒輩從教鬼畫¶
　符則直以外道詬之凡所彈駁皆足為談詩助又不¶
　獨一少游矣¶
　　　裙¶
<pb:KR4i0056_WYG_064-8b>¶
元遺山詩此去行廬千萬里畫羅休鏤麝香金¶
　吳旦生曰宋徽宗時宫人以麝香色為鏤金羅為衣¶
　裙故遺山及此¶
　按古制衣裳連下有裙隨衣色而為縁堯舜以降有¶
　六破及直縫皆去縁商周以其太質加花繡上綴五¶
　色自文王始令女人服裙秦始皇令宫人服五色花¶
　羅裙至今有短裙焉漢文帝後宫衣不曵地其貼地¶
　者以不纒足欲裙盖之也漢明徳太后秃裙不縁獻¶
<pb:KR4i0056_WYG_064-9a>¶
　帝時女子好為長裙而上甚短梁武帝造五色繡裙¶
　加朱繩真珠為飾隋煬帝作長裙十二破名仙裙又¶
　制五色夾纈花羅裙又制單絲羅以為花籠裙唐杜¶
　牧之詩五陵年少欺他醉笑把花前出畫裙是唐裙¶
　亦可隠足也¶
　梁簡文詩羅裙宜細襇則裙之用襇此時已尚細矣¶
　留青日札云廣西婦女衣長裙後曵地四五尺行則¶
　以兩婢前携之襇多而細名馬牙襇¶
<pb:KR4i0056_WYG_064-9b>¶
　海録碎事云後漢燉煌俗婦人作裙攣縮如羊腸用¶
　布一匹皇甫隆禁改之¶
　殷文圭詩空對䄡䄖一㫁腸説文云直裙謂之䄡䄖¶
　　　範家¶
餘冬序録曰元遺山集喬千户挽詩素旗無誄記連姻¶
用潘岳楊使君誄表之素旗語喬先皆毛氏壻故也集¶
有聴姨女喬夫人鼓風入松一律白雪朱顔一冄行春¶
風纎指十三星雲牎霧閣有今夕寳靨羅裙無此聲蕭¶
<pb:KR4i0056_WYG_064-10a>¶
灑寒松度虚籟悠揚飛絮攪青冥胎仙不比湘靈瑟五¶
字錢郎莫漫驚所謂姨女喬夫人盖千户之女也集又¶
有喬夫人彩繡仙人圗一絶彩服仙童畫不如直疑萊¶
子戲庭除青紅未是春風巧一頌椒花更有餘又有題¶
喬夫人墨竹二絶萬葉千梢下筆難一枝新緑儘髙寒¶
不知露閣雲牎晚幾就扶疎月影看只待驚雷起蟄龍¶
忽從女手散春風渭川雲水三千頃悟在香嚴一擊中¶
元自注夫人叅曹洞下禪有省夫喬女明慧多藝如此¶
<pb:KR4i0056_WYG_064-10b>¶
而隂教内範則未有聞豈不可惜元之詩如此豈復知¶
名教者哉考郝經遺山墓銘載其女有為女冠者今集¶
貽女詩云珠圍碧繞三花樹李白桃紅一捻春看取元¶
家第三女他年真作魏夫人又足知遺山之範家矣¶
　吳旦山曰閨秀詩評載元氏補天花版詩云補天手¶
　叚暫鋪張不許纎塵落畫堂寄語新來雙燕子移巢¶
　别處覔雕梁按誠齋襍記遺山妹為女冠文而艶張¶
　平章欲娶之自往覘其所向至則方自手補天花版¶
<pb:KR4i0056_WYG_064-11a>¶
　輟而迎之張詢近日所作應聲答以此詩張悚然而¶
　出余謂此真見遺山之範家也然墓銘為女襍記為¶
　妺俱属女冠豈其有二人與¶
　¶
　¶
　¶
　¶
　¶
<pb:KR4i0056_WYG_064-11b>¶
　¶
　¶
　¶
　¶
　¶
　¶
　¶
　歴代詩話巻六十四¶
